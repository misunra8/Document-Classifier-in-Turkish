Kriz kavramını açıklamak için yapılmış birçok tanım bulunmakta ancak kriz kavramı üzerinde net bir tanım birliğine varılamamış olduğu görülmektedir. Bununla ilgili yapılan tanımlar incelendiğinde isekısaca krizin basit bir olay ya da sorundan ibaret olmadığı, önemli ölçüde dikkate alınması gerektiği üzerinde hemfikir olunmuştur.

“Etimolojik olarak incelendiğinde, kriz sözcüğü Yunanca “ayrılmak” anlamına gelen krisis sözcüğüne dayanmaktadır. Ve dikkat çekici bir özellik olarak da Çin yazısında kriz iki sembolle ifade edilmektedir. Bu iki sembol ‘fırsat’ ve ‘tehlike’ anlamlarını ifade etmekte; yani krize aynı anda hem olumlu hem olumsuz çağrışımlar yüklemektedir. Kriz geleceğin yeniden tanımlandığı ya da tasarımlandığı bir ortam yaratabilmekte; farklı bir ürün, başka bir organizasyon, yeni bir iş veya iş alanı yeni bir bölge vb. birçok faktör yani gelecek şekillenmesinde etkili olabilmektedir. Krizi fırsata dönüştüren yaklaşımlar da bu gelecek tanımlaması ile ilgili olmaktadır. Görüldüğü üzere kriz, doğası gereği Çin yazısında belirtilen olumlu ve olumsuz özellikleri içinde barındırabilmekte ve bu özelliklerden hangisinin baskın duruma geçeceği örgüt yönetimlerinin kriz yönetim becerilerine bağlı olarak değişmektedir (Pira & Sohodol, 2004).“

Oxford sözlüğü krizi, “daha iyi ya da daha kötüye gitmek için dönüm noktası” olarak tanımlamamıştır. Oxford öğrenme sözlüğünde kriz, “zor zamanlar, gelecek endişesi ve tehlikesi gibi nedenlerle ortaya çıkan yaşamsal dönüm noktası”, Türk Dil Kurumu’nun Türkçe Sözlüğünde ise, “sonucu tehlikeli olabilecek durum, bunalım” şeklinde ifade edilmektedir (Pira & Sohodol, 2004).

Kernisky’nin ifadesiyle beklenilmeyen ve önceden hissedilemeyen, sonuçları kontrol edilemeyen veya değiştirilemeyen duruma kriz denilmektedir. Kriz örgütsel işleyişi tehdit edici beklenmeyen bir gelişme olduğu ve örgütün gerekli cevabı veremediği durumu ifade etmektedir.

Krizin Özellikleri;

Örgütün üst düzey hedeflerini hatta varlığını tehdit eder,
Örgütün önleme ve öngörme mekanizmalarını yetersiz ve etkisiz bırakır,
Tam zamanında, acil müdahale gerektirir,
Beklenmedik ve ani değişiklikler sonucu ortaya çıkar,
Karar vericilerde yoğun baskı oluşturur,
Paniğe yol açar,
Kontrol edilmesi güçtür,
Örgüt açısından adeta bir dönüm noktasıdır,
Örgütün imajını, insan kaynaklarını, finans yapısını ve doğal kaynaklarını tehdit eder,
Bir sistem içerisinde,buna alt sistemler de dâhil olmak üzere, tüm sistemin o zamanki ve/veya gelecekteki çalışması bakımından psikolojik, fiziksel ve/veya varlıksal olarak etkilenmesine sebep olur (Pira & Sohodol, 2004).
3.	KRİZİN NEDENLERİ

Krizler ya birden ya da kendini yavaş yavaş hissettirerek ortaya çıkar. Her nasıl olursa olsun krizle karşılaşmanın altında rekabetin acımasız koşullarında geri kalmış olmak yatar. Bahsedilen geri kalma da çeşitli faktörlere bağlıdır. Krize sebebiyet veren faktörler, işletme dışı çevre faktörleri ve işletme içi faktörler olmak üzere iki grupta incelenebilir.

3.1.	İşletme Dışı Çevre Faktörleri

Krize neden olan dış çevre faktörleri, örgüt dışında kalan ve tamamıyla kontrol edilemeyen faktörlerdir. Belirsizlik ve karmaşıklık arttıkça, kriz ihtimalide bununla aynı doğrultuda artmaktadır. Eğer örgütün krizden uzak, sağlıklı bir şekilde yaşaması isteniyorsa, devamlı değişmekte olan çevresel koşullara uyum sağlaması gerekmektedir. Çevreye yeteri kadar uyulamaması durumu örgütün başarısızlığının belli başlı göstergelerinden biridir. Fakat örgütler büyüdükçe, büyüklüğe bağlı olarak meydana gelen gelişmelerle mevcut yeteneklerini yok etmeye başlarlar. İşletmelerde krize neden olabilecek çevre faktörleri, doğal şartların, toplumsal, ekonomik, teknolojik ve politik yapının günden güne değişiyor oluşudur (Vergiliel Tüz, 2001).

3.1.1.	Doğal Faktörler

Doğal çevreyle ilgili beklenmedik değişimleri kapsar. Toprak, su, iklim ve çevre kirliliği yönünden ani felaketler krize zemin hazırlar. Örneğin; deprem, heyelân, tsunami vb.

3.1.2. Ekonomik Faktörler

İşletmenin ürünlerinin arz talep durumu, pazar faktörleri, ülke ekonomisinin parasal, mali ve genel iş koşulları bakımından değişimi, ekonominin büyümesi ve sağlığı, gayri safi millî hasıla ve kullanılabilir kişisel gelir ve talepte oluşan büyük değişimler işletmeleri yakından etkiler. Ekonomik dalgalanmalar, istikrarsızlık, yüksek enflasyon oranları, büyüme hacminin daralması beraberinde işletmeyi krize sürükleyebilir.

3.1.3.	Politik ve Yasal Faktörler

Devlet politikasında oluşan değişiklikler krizin en önemli sebebini oluşturur. Yasal yapı, politik müdahale, finansal destek, dış rekabet konusunda hükümetin yaklaşımı konularını içerir.

3.1.4. Toplumsal Yapı

Toplumdaki insan ilişkilerinin değer yargılarının değişmesi, toplumsal ve kültürel sorunlar işletmeleri krize götüren faktörler arasında yer alır.

3.1.5. Teknolojik Faktörler

Teknolojideki değişimler toplumsal hayatı buna bağlı olarak işletmelerde değişimi zorunlu duruma getiren önemli bir faktördür. Teknolojideki gelişim ve yenilikler, işletmelere kendini zorla kabul ettiren, ettirmezse kriz yaratan önemli bir baskı unsurudur.

3.1.6. Diğer Faktörler

Endüstriyel Kazalar: Büyük ölçekli, acil durumlara dayalı kazalar olabilir. Örneğin petrol kazaları gibi.

Mamuldeki Başarısızlıklar: Diğer bir olası bir krizdir. Piyasaya sürülen bir malda toksit maddelerin bulunması gibi.

Halkın Algılamaları: Müşterilerin güveninin kaybedilmesine yöneliktir.

Endüstriyel İlişkiler: Zayıf endüstriyel ilişkiler çeşitli problemler yaratabilir. Grev vb. gibi.

Düşmanlık ve Suç Olayları: soygun, patlama vb olaylar karşısındaki kriz durumudur (Vergiliel Tüz, Kriz Yönetimi Uygulama İçi Temel Adımlar, 2014).
